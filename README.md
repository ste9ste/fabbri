![fabrix](https://github.com/user-attachments/assets/8386bbcf-6605-441a-b3de-f4197eaaf1df)

<b>FABRIX: DASHBOARD PER L'OTTIMIZZAZIONE PRODUTTIVA</b>

Fabrix è un software che si propone di portare alla portata del managing tutte le informazioni utili a pianificare le produzioni e ottimizzare i processi, sbloccando i benefici che abbiamo appena menzionato.

Fabrix è prima di tutto un concetto che vuol rivoluzionare la gestione dei processi di produzione aziendale, semplificando l'accesso alle informazioni e la loro chiara rappresentazione.

<b>CONTESTO PRODUTTIVO E AZIENDALE</b>

La situazione del settore secondario, in Italia, come nel resto del mondo, è sempre più critica. I costi energetici, delle materie prime e del personale fanno lievitare ogni giorno la spesa per la produzione, costringendo le aziende ad effettuare analisi di costo sempre più frequenti, per capire come e dove risparmiare. Come purtroppo abbiamo visto negli ultimi anni, le aziende meno organizzate, poco innovative, sono destinate a chiudere o ad essere assorbite da realtà più strutturate.

In alcuni casi, però, l'analisi delle criticità aziendali e dei processi interni può fare una grande differenza, ottimizzando la produzione, identificando i colli di bottiglia, eliminando gli sprechi ed i tempi morti, capendo quali prodotti sono più remunerativi degli altri e scoprendo quali reparti hanno bisogno di attenzione.

La creazione di un software personalizzato e cucito ad-hoc per la realtà aziendale, in alcuni casi, può davvero fare da ago della bilancia tra un'azienda destinata a chiudere e una che può risollevare le proprie sorti.

Per questo progetto, ho cercato un’azienda che potenzialmente avesse queste criticità e a cui poter applicare il caso studio. L’azienda che ho scelto opera nel settore secondario, in particolare si occupa della produzione di raccordi idraulici realizzati con materiali diversi e sistemi appositi, di cui alcuni brevettati dall’azienda stessa. I principali clienti dell’azienda sono grossisti industriali nel settore idraulico e nel settore navale, attivi e presenti a livello mondiale.
Guardando alla produzione si stima che il 60% è destinata al mercato interno, mentre il 40% circa è indirizzata a mercati esteri, tra cui per esempio Germania ed India. La produzione aziendale è prettamente “Make to stock”, un termine utilizzato per indicare una strategia di produzione in cui i prodotti vengono fabbricati e tenuti in magazzino, in attesa di ricevere ed evadere gli ordini dei clienti. 
Secondo l’azienda, i vantaggi della strategia “Make to stock” risiedono nella riduzione dei tempi di attesa per i clienti, di contro il rischio è quello di avere scorte in eccesso (o anche in difetto), in caso di stime e previsioni a volte difficili da rendere accurate.

Entrando nel particolare dei prodotti realizzati dall’azienda troviamo raccordi di varia misura; i materiali più spesso utilizzati sono: carbonio, acciaio inox e rame. L’azienda commercializza anche un’importante quota di articoli, sui quali svolge solo una fase di completamento, in particolare esegue solo fasi finali di lavorazione e assemblaggio, partendo da un semilavorato o dall’acquisto di componenti, concentrandosi sulle fasi di produzione che l’azienda ha saputo nel tempo ottimizzare e dalle quali acquisisce il maggior valore.

Guardando al punto di partenza della produzione troviamo la materia prima, in particolare, l’azienda impiega barre in acciaio inossidabile, carbonio e rame. Queste barre vengono poi inviate ai reparti per iniziare le fasi di lavorazione. Una possibile fase di lavorazione potrebbe impiegare – in ordine cronologico – i seguenti reparti: taglio laser, tornitura o lavorazioni con macchine a controllo numerico (CNC), piegatura, deformatura con presse idrauliche, foratura, saldatura, trattamenti termici, montaggio OR, marcatura ed infine imballo.  

Guardando ai reparti, alcuni sono esclusivamente con produzione in linea ed altri con produzione localizzata per isole. Ritengo importante sottolineare che l’azienda ha nel proprio organico saldatori certificati per poter garantire la qualità delle giunzioni, come anche tecnici specializzati che si occupano della manutenzione e della gestione delle linee di produzione.   

Fabrix rientra perfettamente nei bisogni del settore e di questa azienda specifica, perché può essere utilizzata per simulare diversi scenari di produzione, acquisendo informazioni utili a pianificare le produzioni ed ottimizzare i processi, sbloccando infine benefici e vantaggi come il risparmio di risorse e di tempo.

<b>PROCESSO SEGUITO PER LO SVILUPPO</b>

- Fase 1: ideazione del programma, recupero e analisi delle informazioni dell’azienda
- Fase 2: schema di base del programma, creazione simulazione a riga di comando, test per coerenza dei dati
- Fase 3: sviluppo e integrazione interfaccia grafica, adattamento del simulatore
- Fase 4: validazione dei dati, commento del codice, debug, test e miglioramenti 
